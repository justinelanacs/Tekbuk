Tahimik niyang binaybay ang makitid na eskinita papunta sa basketball court ng barangay. Urong-sulong siya kung maglakad. Ilang dipa na lang ang kaniyang layo sa court, abot-tanaw na niya ang mga kabataang naglalaro. Napakabigat na ng mga hakbang papunta dito ngayon. “Kung hindi ko sana...” Bulong niya.

	    “Pasa mo!”, malakas na boses ang kaniyang narinig na nagmula sa court.

	    Sa kinatatayuan, kitang-kita niya kung paano kinuha ng sentro ang pinasang bola, nagdribol at mabilis na lumapit sa ring. Mintis!

	    Ganito rin siya dati. Ilang mintis na ba ang nagawa niya bago naging kilalang manlalaro at makapasok sa unibersidad? Sablay din ang huli niyang naging desisyon sa kaniyang karera, kung kaya’t nais niyang bumalik, nais niyang balikan ang ugat ng kaniyang mga pangarap. Sa mismong lugar na ito kung saan nabuo ang pangarap ng isang bata na makapaglaro ng basketball at maging isang tanyag na manlalaro ng taon.

	    Sigawan mula sa court ang nagpabalik sa kaniyang ulirat. Pinaikot ng referee ang dalawang kamay, sabay sigaw ng “travelling”. Balik sa kabilang court ang bola. Mabilis ang ginawang pagtakbo ng point guard, isang mabilis na pasa ang ibinigay sa power forward. Tatlong manlalaro agad ang bantay, mabilis humakbang pakaliwa, pakanan, at sabay atras habang pinatatalbog ang bola. Pumailanlang sa ere at pinakawalan ang hawak na bola.

	    Sa tagpong kaniyang nasaksihan, tila bumalik sa kaniyang alaala. Championship noon, ang malalakas na sigawan ng mga manonood. Ang mga naglalakihan niyang larawan, at mga pahabang tarpolin na ang nakasulat ay “Mr. Big Shot”. Ito ang bansag sa kanya sa court, kada hawak sa bola puntos ang katumbas. Ngunit pagkatapos ng laro dismayado ang lahat, kapansin-pansin ang kakaibang timpla ng kanyang laro. Sa isang iglap nag-iba na ang tingin sa kaniya ng lahat.

	    Mula sa lumang court na kanyang kinauupuan, isang pamilyar na mukha ang kaniyang nakita, ang kauna-unahang taong nagtiwala sa kanyang kakayahan. “Coach” ang mahina niyang sabi.

Umalingawngaw ang malakas na pito ng referee sabay tawag ng “foul!”.