    Isang sitio na napaliligiran ng mga mauunlad na sabdibisyon ang hanggang ngayon ay nananatili at patuloy na pinauunlad. Ngunit bago pa man ang kasalukuyang katayuan nito ay kinatakutan na ang sitio at marami sa mga residente ay umalis at hindi na bumalik.

	    Payak ang pamumuhay ng pamilya ni Mang Kko, kasalukuyang naghahapunan sa maliit na kubo na sinadya niyang ipatayo sa tapat ng kanilang bahay. Sapagkat presko ang hanging sumisimoy sa bahaging ito. Habang masayang pinagsasaluhan ng pamilya ang hapunan ay ginulantang sila nang isang sigaw at nag-uumiyak na naglumpasay na lamang sa gitna ng kalsada si Aling Lisa na kanilang kapitbahay sapagkat nalimas na ang lahat ng ipon nilang mag-asawa na nakalaan para sa pagpapaganda ng kanilang bahay.
Ang perang nawala ay limang taong pinag-ipunan kanyang asawa sa pamamagitan ng pagtatanim sa tubuhan. Subalit tila isang bangungot ang nangyari, wala na ang alkansyang kawayan na kinalalagyan nito.

	    Agad naming pinuntahan ng asawa ni Mang Kiko si Aling Lisa at pilit itong pinakakalma, subalit sa labis na sama ng loob ay tila ba wala sa isipan nito ang tumahan sa pag-iyak. Sa puntong ito ay napaisip na lamang si Mang Kiko, pang-ilan na nga ba sina Aling Lisa sa nanakawan sa kanilang lugar?

	    Kamakailan lamang ay ninakawan si Kuya Jun ng kanyang mga kalakal na ibebenta sa bayan. Noong isang araw naman si Mang Frankie ang nawalan ng kalabaw na siyang katuwang sa taniman. Noong nakaraang linggo ay halos hindi na rin mabilang ang mga kaso ng pagnanakaw, bakit kaya ganito sa aming sitio? Bulalas ni Mang Kiko na nagtataka sa mga kaganapan sa kanilang lugar.
Sa ganoong sitwasyon ay naabutan sila ni Mang Kanor ang tumatayong pinuno ng kanilang lugar kasama nito ang mga tanod na siyang dali-daling kumilos upang hanapin ang mga bakas na maaaring makatulong na mahuli ang magnanakaw.

	    Ngunit makalipas ang ilang oras na tulad rin ng dati, malinis ang krimen at tila ba matagal na itong pinagplanuhan. Walang anumang bakas ng pagnanakaw ang nakita ng mga tanod.

	    Nagpatuloy nang mahabang panahon ang nakawan sa lugar, kaya ang mga mamamayan ay pinili na lamang umalis at lumipat ng lugar na titirahan upang panatag at malayang maipagpartuloy ang buhay. Samantala ang mga residenteng nanatili sa lugar ay mahabang panahon rin na nakaranas na mapagnakawan. Kaya ang lugar ay binansagang Sitio Mang-umit dahil sa madalas na pang-uumit sa mamamayan.
Sa paglaon ng panahon ay tila ba bula na lamang na nawala ang kaso ng nakawan sa sitio, unti-unting bumalik ang mga residente na umalis at patuloy na pinauunlad ng mga mamamayan ang kanilang lugar. Ang dating Mang-umit na bansag ay napalitan na ng Mangumit, misteryo man sa mga mamamayan ang nangyari sa nakaraan, ngayong kasalukuyan ay patuloy nitong pinatutunayan na ang Mangumit Canlubang na kabilang sa Lungsod ng Calamba ay umuusad at umuunlad.
