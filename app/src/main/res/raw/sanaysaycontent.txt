Ang paglisan ng tao sa mundong ibabaw ay isang pinakamasakit na pangyayari sa kanyang mga naiwan, sapagkat hamakin man ang lahat hindi na kayang ibalik pa ang kanilang buhay.

Nalalapit na naman ang Nobyembre at nakagawian na ng mga Pilipino na tumungo sa  sementeryo upang linisin ang puntod ng mga namayapang kamag-anak. Ang ilan naman ay nasasabik na  sapagkat naghahanap na ng masusuot para sa Halloween Party. Ngunit sa Sitio Mangumit ibang paghahanda ang pinagkakaabalahan. Umaga pa lamang, ang mga kalalakihan ay abala na upang kumuha ng dahon ng saging at magkayod ng niyog. Ang kababaihan naman ay inihahanda na ang malagkit na bigas na pangunahing sangkap sa paggawa ng suman.

Sumang-Yapos ang isa sa mga kakanin na hindi mawawala sa hapag ng mga taga-Mangumit. Mula sa paghahanda ng mga sangkap, hanggang sa pagbabalot sa dahon ng saging at pagluluto nito ay sinasalamin nito ang hindi natitibag na tradisyon ng mga taga-sitio.

Pagmamahal at pagkakaisa, ito ang mamamalas sa tuwing gumagawa ng suman. Pagkakaisa ng pamilya mula sa paghahanda ng mga kagamitan at sangkap hanggang sa pagluluto ng suman. Pagmamahal sapagkat tulad ng Sumang-Yapos patuloy na niyayakap ng pamilya ang isa't isa masaya man o malungkot ang pinagdaaranan. Umabot man sa puntong kunin sila ng Maykapal ay patuloy silang yayakap hindi man sa pisikal na katawan kung hindi sa alaala nitong naiwan.

Tunay ngang masakit ang maiwan. Ito ang sakit na ang paghilom ay walang kasiguraduhan. Gayunpaman kailangang umusad at magpatuloy ang buhay.
